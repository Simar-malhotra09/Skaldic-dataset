 
Sigrgœðir vas síðan
seimǫrr í Þrándheimi
(þjóð veit þínar íðir)
þann orms trega (sannar).
 
Lopt eflir goð giptu
(gengr fæst af því) hæstri;
kœnn styðr krapti sínum
Ketils lán jǫfurr mána;
œztr lér ævi beztrar
alls dróttinn þér Halla;
dýrr magni þrif Þóru
þengill hǫfuðengla.
 
Pétr er páfi drottins
prísaðr gleðivísum;
hvílir hans líkið sæla
höfuðdómarans í Róma.
Yfirpostula æstan
allir skulum hann kalla;
várr er völdugr herra
vörðr á himni og jörðu.
Prýðir hier pall várn inni
Pétr með sínu minni.
 
Enn kom elsku þinnar
annarr drottins manna
fýstr í faðminn hæsta,
frið bjóðandi þjóðum.
Fekk Andréas yndi
æstr á krossi mæstum
lofandi guðs í lífi
líkjari himinríkis.
 
Bárøðr of rístr bôru
braut land varar andra.
 
Dagrs upp kominn;         dynja hana fjaðrar;
máls vílmǫgum         at vinna erfiði.
Vaki æ ok vaki,         vina hǫfuð,
allir inir œztu         Aðils of sinnar.
 
Hvés, ef hleypk at krúsi?
 
Vítt es orpit
fyr valfalli
rifs reiðiský;
rignir blóði;
nú's fyr geirum
grár uppkominn
vefr, verþjóðar
es vinur fylla.
[rauðum vepti
Randvés bana].
 
‘Hvat es þat drauma *,         es ek hugðumk fyr dag lítlu
Valhǫll ryðja         fyr vegnu folki?
Vakða ek einherja,         bað ek upp rísa
bekki at stráa,         borðker at leyðra,
valkyrjur vín bera,         sem vísi komi.
 
Ek sá fljúga         fugla marga:
aldrtjón Ellu,         eggdauða menn,
ben bíldskorna,         buðlung Dana,
þjónustumey,         þunga báru.
 
‘Megu í gegn glyggi,’
kvað grefja tyggi,
— hálft nam hann þat ljúga —
‘hrafnar trautt fljúga.’
 
Aldýran biðk óra
orðfæri guð stæra,
en hyrmeiðar hlýði
haukstiettar brag sliettan.
Ágæta vilk ítrum
ulfsfæðendum ræðu
— víst og vífs ins hæsta
vegr guðs er það — segja.
 
Allir hlýði ossu fulli
(ámra fjalla) Dvalins (hallar).
 
Rístu nú, Fála,        farðu í búð hinig;
        þó es málsgengi mikit.
 
Hafa vildak þat,         er ek hafða í gær;
        vittu, hvat þat var:
lýða lemill,         orða tefill,
        ok orða upphefill.
Heiðrekr konungr,         hyggðu at gátu.
 
…-
... mildings - f…-
... um - dyrnar - þustu -
... særa.
Rígarð - hiet -
†ran…† …iljálm - annarr-
Reinald -
klerk*a - blóms - og Hugi hinn sterki.-
 
… lífgaðra anda.
Blíðr, lífgar þrif þjóðar
þinn blástr, frömuðr ástar,
lemið synd … eykr yndi,
endrbornar hér, forna*.
 
Heyri seggir,        þeir er vilja at sið lifa
        ok góð verk gera,
horsklig ráð,        þau er heiðinn maðr
        kendi sínum syni.
 
Drottinn, gief þú, dýrr, að eg mætta
dæmistóls, í hróðri sæma
alhreinasta ambátt þína,
Jésús Kristr, af mærðar húsi.
Þar næst beiði * milda móður
mána þeingils frægs og eingla
eg nú hljóðs, að oss skuli mýkja
arfa Halls, svá stirðni valla.
 
Hjuggu vér með hjörvi.
Hitt var ei fyr löngu,
er á Gautlandi gengum
at grafvitnis morði.
Þá fengu vér Þóru;
þaðan hétu mik fyrðar,
þá er ek lyngölun lagðak,
Loðbrók, at því vígi.
Stakk ek á storðar lykkju
stáli bjartra mála.
 
Meginhræddir ’ró menn við Kúga;
meiri estu hverjum þeira.
 
Þinn óð sem ek inni
allskjótt, salar fjalla,
harðla brátt til hróðrar,
harri, munn ok varrar.
Mér gefi dǫglingr dýra
dœmistóls ok sólar,
enn svát ek mega, sanna
orðgnótt, lofa dróttin.
 
Gǫngum upp, áðr Engla
ættlǫnd farin rǫndu
morðs ok miklar ferðir
malmregns stafar fregni.
Verum hugrakkir hlakkar;
hristum spjót ok skjótum;
leggr fyr órum eggjum
Engla gnótt á flótta.
 
Einn, lúk upp, sem ek bæni,
óðrann ok gef sanna
mér, þú er* alls átt ærit,
orðgnótt, himins dróttinn.
Þinn vil ek kross, sem kunnum,
(Kristr styrki mik) dýrka
(örr, sá er ýta firrir
allri nauð ok dauða).
 
Heil, gleði og mildi móðir;
mátt þrískipað váttaz
göfugt öndvegi greindra
guðdóms fararblóma.
Guðs þrenning veik þannveg
(þú ert enn skipaðr hennar
höfuðkastali) hæstum
(hæstr) manndýrðum glæstra.
 
Heyrðu ómælds himna veldis
herra guð, sem ei má þverra
ríki þitt, fyr miskun mjúka
mærðargrein í kvæði færða.
Til nefnandi ætta eg jafnan
Jésú næst og Máríu hæstri
yfirpostulann æzta lífi
Andréam, þann er guð hefir vandað.
 
Knáttu mǫrg á mergjar
mjǫðkarms furu hvarma
hirðsamnaðar himna
hrynregn sali dynja.
 
Orðin gief þú mjög til mærðar,
minn lausnari, skáldi þínu,
þinnar móður mildi kunnrar,
mála örr, og hjálpa sálu.
Eini sýndir þú Áróns frænda;
aldri brann þó viðrinn kaldi;
lát þú kveikjaz lágina dróttins
leiftra skríns í hjarta mínu.
 
… þegir;
dylja má, þess er einn hverr segir;
…
… eitt bregzk hóti síðr.
Fœra ætlum forn orð saman;
flestir henda at nøkkvi gaman;
gleði minnar veit geipun sjá;
griplur er sem hendi þá.
 
Hefka opt — enn ævi
ák fljóðs lofa góða —
ennileiptr af unnar
eldspǫng degi lǫngum.
 
Mier giefi hljóð, sá er heyrir
hjarta mitt, og bjarta
orðasnild, um aldir,
auðgreinandi, hreina.
Guð vil eg göfgan biðja,
— guðs vild er það mildust —
að hann miskunnar minniz,
minn, á skepnu sinni.
 
Dýrðar, gief þú, dóms vörðr,
dróttinn, er alt gott
veitir, að bragarbót,
brögnum, gjaldi hier þögn.
Móður þinnar, minn guð,
megna vil eg jartegn,
segja það, er sæl mey
sætu dugði ágæt.
 
Dróttinn, gief þú mier mátt,
máttugr, bragarhátt,
svá að eg færði fögr orð,
faðir várr, í einn stað.
Veittu fyrir vald þitt,
valdandi, guð, um aldr
ástar, í opið brjóst,
óttalausa máls nótt.
 
Firð stóð í bygð breiðri
borg Pátera sorgum,
mest áðr lýðr frá losta
lítt gættr í bý fættiz.
 
Þat verðr skylt,
ef at skilum yrkja,
greppum þeim,
at gleði fyrða,
allra helzt,
ef eru færi
virðar þeir,
an verit hǫfðu.
 
Yfirhilding biðk aldar
einn hróðtǫlu beina*
mér, þanns mestum stýrir
mætti, hverrar ættar,
þvít veglyndum vanda
vin þínum skalk, Rínar,
brag, þeims bjartleyg fǫgrum
bauð ótta, goð dróttinn.
 
Skjǫldungr rak með skildi
skeiðar brand ór landi;
réð sá konungr síðan
snjallr Nóregi ǫllum.
 
Orð satt upphafs gjörði*
eitt næst stafi hæsta
— orð trúi* fyst það * fyrðar —
föður líkt, og með ríkti.
Gjörði alt með orði
ítr guð* stórt og lítið;
orð var sent, en særðiz
sonr, mey guðs, að deyja.
 
... gengit,
fjǫrnis valdr kvað foldar
frægr: ‘nú mun þér lægjask.
Mjúks, skalt mannraun slíka,
morðlinns boði, finna
— vestu í frægri freistni
framr — sem Jób inn gamli’.
 
[FÉ] uældr frænda róge,
fœðest ulfr í skóge.
 
Fé ok fjörvi        rænti fyrða kind
        sá inn grimmi greppr;
yfir þá götu,        er hann varðaði,
        mátti enginn kvikr komaz.
 
Þess sitk, þægra hnossa
Þrúðr, ávalt, in prúða,
hverjum leik á hráka
hnugginn Gleipnis tuggu,
at urðhœings jarðar
ýtendr fyr mér nýtir
greipar svells ins gjalla
Gefn stríðkera nefni.
 
Hrafn ok Sleipnir,         hestar ágætir,
Valr ok Léttfeti,         vas þar Tjaldari,
Gulltoppr ok Goti,         getit heyrðak Sóta,
        Mór ok Lungr með Mari.
 
Dagr reið Drǫsli         en Dvalinn Móðni,
Hǫð Hjálmþér         en Haki Fáki.
Reið bani Belja         Blóðughófa
en Skævaði         skati Haddingja.
 
Ekkill, Eitill, Skekkill,
Eimnir, Gestill, Reimnir,
Heiti, Hœkingr, Meiti,
Heimi, Mýsingr, Beimi,
Randvér, Róði, Mundill,
Rǫkkvi, Sǫlsi, Nǫkkvi,
Hæmingr, Hagbarðr, Glammi,
Haki, Beimuni, Rakni.
 
Heyrðu til upphafsorða,
alls vinnandi, minna,
þrennr og einn í þinni
þrenning, er guð kenniz.
Láttu, líknar dróttinn,
lausnari minn, af þinni
greiðaz göfgað kvæði,
góðr, háleitri móður.
 
Vildak hitt at væri
vald-Eir gamans jalda
stœðilôt í stóði
Steingerðr, en ek reini,
værak þráða Þrúði,
þeiri's stǫðvar geira
gunnǫrðigra garða
gaupnelds, á bak hlaupinn.
 
Aukum enn elda         at Aðils húsum.
 
Lôgu fallnir         í fen ofan
Valþjófs liðar         vôpnum hǫggnir,
svát gunnhvatir         ganga môttu
Norðmenn yfir         at nôum einum.
 
Vasa sunnudag, svanni,
— seggr hné margr und eggjar —
morgin þann, sem manni
mær lauk eða ǫl bæri,
þás Sveinn konungr sína
saman tengja bað drengi
— hrátt gafsk hold at slíta
hrafni — skeiðar stafna.
 
Yfirmilding kveðk engla veldis
— óðr magnaz nú — fyrst at ljóðum;
mætr þengill, stýr minni tungu
málkunnigri, frægrar sunnu.
Skyldr emk þess, er æztr var aldar,
jöfra stýris mærð at skýra
(dróttinn styrki mín orð máttigr)
mestri sæmd (um dýrðar festi).
 
Giekk hjörviður Hlakkar
hríðar djarfr með karfa
...
...
hendi alt að hjöltum
handsax og benlaxa
— öld lofar öðling mildan
oft — en þrjú * á lofti.
 
Ǫld hefr Ysju felda
óframliga gamla,
þars brandr við rif rendi
rauðr kerlingu snauðri;
mintusk mest, þás ræntu,
(mikill svarmr var þar) barmar,
skjǫld bar herr ór hjaldri
happsnauðr, fǫður dauða.
 
Eigi metr inn ítri
allvaldr gjafar skaldi
Yggs við aðra seggi
élstœrir mér fœra.
Snjallr bar glæst með gulli
grundar vǫrðr at mundum
buðlungr nýztr it bezta
blóðkerti Ármóði.
 
Rauð, en rýrt varð síðan
— rann eldr of sjǫt manna —
frána egg á Fjóni,
Fjónbyggva lið, tyggi.
 
Hjalp, dýrr konungr, dýrum,
dags grundar, Hermundi.
 
Kljúfa létk í kaupfǫr dúfu
knarra minn við borð in stinnu.
 
Nú hykk rjóðanda reiðu
rógǫrs, þvít veitk gǫrva,
— þegi seimbrotar — segja
seggjum hneitis eggja.
Vasat ellifu allra
ormsetrs hati vetra,
hraustr þás herskip glæsti
Hǫrða vinr ór Gǫrðum.
 
Deildisk af, svát aldin
él grafninga þélar
gǫndlar Njǫrðr í Gǫrðum
gunnbráðr tíu háði.
 
Nú hykk slíðrhugaðs segja
— síð léttir mér stríða —
(þýtr Alfǫður) ýtum
jarls kostu (brim hrosta).
 
Míkáll vegr, þats misgǫrt þykkir,
mannvitsfróðr, ok allt it góða;
tyggi skiptir síðan seggjum
sólar hjalms á dœmistóli.
 
Leysti, lýð sá er fǫstur
lætr jafnan vel gæta,
sén var í hjarta hónum
hrein, akkeris-fleina;
engr fær talt með tungu,
tíðast þó at lof smíði,
verk þau er dátt munu dýrka
dygða-mann enn sanna.
 
Ræsi heiðra ek lopts ens ljósa,
lífs stýranda fugla ok dýra,
jarðar gróðr þann er eykr ok fæðir
alla kind ok temprar vinda;
mæta sýni miskunn ýtum
mána valdr, svá at eigim vánir
(heilagr gefi þat hǫlda skýlir)
himinríkis ok sannrar líknar.
 
Almáttugr sé dýrðar drottin
dyggr ok bjartr í mínu bjarta,
upp slítandi ǫll með rótum
ilsku klungr, er þat hafa stungit,
sárnat brjóst af synda þyrnum
svá smyrjandi mýktar anda,
sæðis jǫrð at sannleiks orði
síðan megi þar verða fríðust.
 
Skafa sveinar klif krúnu
kveðr eik, meðan, reikar,
bjúgr þyrnir hnígr hjarna,
hafskíðs stafir ríða;
þola hlusta kvǫl kvistir,
kná skalla rá falla,
ǫlr kringiz vel vanga,
venz skarði grǫn svarðar.
 
Láðs rupla fé fríðu
fornbauga hyrdraugar
sverða sœki-Njǫrðu
sér veslari heslis.
 
Øx rýzk — eisur vaxa —
(allmǫrg) — loga hallir —
(hús brenna) — gim geisar —
— góðmenni fellr — blóði.
 
Stóðu vér und víðum
vindar tjǫlgu linda,
herkir hyrjar serkja;
hvé of vélti þat belti?
Þat hykk hrammfjǫturs hvǫttu
Hlǫkk; fannkat mey rakka
í barrskelfis bjalfa
bjúgs þá raman smjúga.
 
Nú skal lýst, hvé, Lista
læskjarr konungr, — harra
gerðisk afreksorða
efnd — þíns fǫður hefndir.
Létuð — hjalms at holmi
hríð spurðisk sú víða —
— ofkúgi dó jǫfra —
allvaldr, Sigurð falla.
 
Hugðak hitt, at hefðak
harðhendit þat stundum,
at skalpgrana skozkum
skyldak einn of halda.
 
Guls mundum vit vilja
viðar ok blás í miðli
(grand fæk af stoð stundum
strengs) þenna dag lengstan,
alls í aptan, þella,
ek tegumk sjalfr at drekka
opt horfinnar erfi,
armlinns, gleði minnar.
 
Hróðrs batt heilan líða
hagkennanda þenna,
en snarrœki slíku
svarat unnum vér gunnar.
Orð seldum þau elda
úthauðrs boða trauðir
knarrar hapts, sem keyptak,
kynstórs, at við brynju.
 
Sverð standa þar — sunda
sárs leyfum vér árar —
— herstillis verðr hylli
hollust — búin golli.
Við tœka ek, — víka,
vask endr með þér, sendir
elds — ef eitthvert vildir,
allvaldr, gefa skaldi.
 
Vast, þars vígs bað kosta
vápndjarfr Haralds arfi,
— kynnisk kapp þitt mǫnnum —
Kalfr, við Bókn austr sjalfa.
Gôtuð Gríðar sóta
gólig fǫng til jóla;
kenndr vast fyrstr at fundi
flettugrjóts ok spjóta.
 
Fant sék hvern á hesti,
— hérs nú siðr inn vesti —
— leið eigum vér langa —
en lendir menn ganga.
Hirðmenn skulu hlaupa,
— hér esat gótt til kaupa —
— munkak mǫrgu kvíða —
en matsveinar ríða.
 
Varð, þats fylkis fœrðu,
fárverk, bráa merki
— gǫr varð heipt — ór hjǫrvi
Heimdalls viðir seima.
 
Engan kveðk at óði
órum málma rýri
(þó gatk hróðr of hugðan)
hljóðs (atferðar prýði).
Framm mun ek fyr ǫldum
Yggjar bjór of fœra,
þó at engir ýtar
ættgóðir mér hlýði.
 
Fiskr gekk á land,
en flóð á sand,
hrognkelsi glíkr,
vas á holdi slíkr;
át einhaga
Ilmr grámaga,
meinblandit hræ;
mart's ilt í sæ.
 
Hér myndi nú, handar,
(hœft skiljum brag) vilja,
líki fǫgr es leygjar
Lofn, Eykyndill sofna,
ef hǫrskorða heyrði,
harðla nær at værim
(gerðumk frægr) með fjórða
fleina vald í tjaldi.
 
Vítt lét Vǫrsa dróttinn
— varð skjótt rekinn flótti —
— hús sveið Hǫrða ræsir —
Halland farit brandi.
Brenndi buðlungr Þrœnda
— blés kastar hel fasta —
— vakði viskdœlsk ekkja —
víðs mǫrg herǫð síðan.
 
Bjǫrt kveða brenna kerti
Breiðskeggs yfir leiði;
ljóss veitk at mun missa
meir hǫfðingi þeira.
Vitumat vánir betri
— vér hugðumk því brugðit —
— þollr fekk illt með ǫllu
ǫrþings — af gǫrningum.
 
Reisum vé fyr vísa!
Verum þungir Kuflungum!
Lǫtum brýndan hjǫr bíta!
Bolum tafn und kló hrafni!
Hnekkjum fjanda flokki!
Friðum land jǫfurs brandi!
Rjóðum dǫrr í dreyra!
Drepum meira hlut þeira!
 
Mildingr, straukt of mækis
munn, es lézt af gunni;
holds vannt hrafn of fylldan
hrás; þaut vargr í ási.
En, gramr — né frák fremra
friðskerði þér verða —
austr vast ár it næsta,
ǫrðuglyndr, í Gǫrðum.
 
Ferr at foglum harri
— firar neyta vel skeyta —
— vôn á heiðar hœna
hnakkadytts — und bakka.
Þar verðr almr, es olmir
undlinns stafir finnask
— land verr lofðungr brandi —
lynghœsn, dreginn kyngjum.
 
Vilið, Hrafnketill, heyra,
hvé hreingróit steini
Þrúðar skalk ok þengil
þjófs ilja blað leyfa?
 
Skald kalla mik,
skapsmið Viðurs,
Gauts gjafrǫtuð,
grepp óhneppan,
Yggs ǫlbera,
óðs skap-Móða,
hagsmið bragar.
Hvats skald nema þat?
 
Gefjun dró frá Gylfa
glǫð djúprǫðul ǫðla,
svát af rennirauknum
rauk, Danmarkar auka.
Bôru øxn ok átta
ennitungl, þars gingu
fyr vinjeyjar víðri
valrauf, fjǫgur haufuð.
 
Varizk hefr Eyjolfr ôrum
ǫrfengr níu lengi
(fræg's orðin sú) fúra
fleyvangs í Grímseyju,
áðr út í sker skreytir
skorðublakks enn rakki,
brjótr, með benjar heitar,
brynflagða, þar lagðisk.
 
Hefi ek þar komit
er Þorvaldi
Koðránssyni
Kristr hvíldar lér.
Þar er hann grafinn
í háfjalli
upp í Drafni
at Johannis kirkju.
 
Bragningr gaf mér
brand ok Vettaland.
 
Hǫfum vér vegs af vígum
(veitk orð á því), borða
stóðs við stýrimeiða
stafn, Gǫndul, hlut jafnan,
þó hykk fúrviðu fóru
fleygarðs an mik varði,
beiði-Hlǫkk, fyr brekku,
bliks, harðara miklu.
 
Því emk hljóðr, es hríðar
hyrsveigir fekk eigi
endr af órum fundi
aldrtjón roðins skjaldar;
en því glaðr, at gœði
geirhríðar sák skríða,
sœki sára tíra,
sunnan lágt meðal runna.
 
Kaupir árr — né eyri
allrífum skal hlífa —
orðrakkr ilja snekkjur
austrœnar sér flausta.
 
Fæddr var ǫlr, sá er eyddi
alnýtr fira lýtum,
endr á Grjótár grundu
gulls með virðing fullri;
sagði sveins at hugði
sauðnis látrs í gráti
kærum krapta stóra
Kárhǫfði þat árum.
 
Frétt hefir ǫld, at sækir sótti
sóttalauss at vilja dróttins
klerkavalds ok ítrar orku
erkibyskup harðla merkan;
Guðmund frá ek at rægði reyndar,
reyndiz þat með flærð ok leyndum,
reitin þjóð við seggja sætti;
sætt urðu mál fyrða gætis.
 
Askr fór éls ok Rǫskva
ósvinn dalar tvinna,
grands var gaurr af stundu
gjarn, með heiðnu barni;
lǫgðu jóð, en ugðu
ǫngva grein, hjá steini,
beint meðan bǫrðuz punti,
baugrein ok Týr fleina.
 
Margr fell maðr af dreyrgu
marblakks á kaf saxi;
gnógt elði fekksk gýgjar
Glaum; rak ná fyr straumi.
Elfr varð unda gjalfri
eitrkǫld roðin heitu;
vitnis fell með vatni
varmt ǫlðr í men Karmtar.
 
Vôru sogns með sára
syni Maddaðar staddir
mágrenni (fekksk) manna
(máttigr) tigir átta.
Þrimr skútum tók þreytir
þann jarl drasils hranna;
hraustr gaf hræskúfs nistir
hǫfuð sitt frǫmum jǫfri.
 
Eins má óð ok bœnir
— alls ráðanda ins snjalla
vels fróðr, sás getr góða —
guðs þrenning mér kenna.
Gǫfugt ljós boðar geisli
gunnǫflugr miskunnar
— ágætan býðk ítrum
Óláfi brag — sólar,
 
Ótryggum lét eggjar
eljunfrár und hôri
Hveðn á hǫlðum roðnar
hrafns munnlituðr þunnar,
áðr, þars ógnarprúðum
ulfnistanda, missti
hungr, á hǫnd at ganga,
hræskurðr, Danir urðu.
 
Sótti á slétta
seiðs hrynleiðar
jǫrð eldskerðir
ungr Skônunga.
Fann fjǫlnenninn
freks landreka
gífrskæs gǫfugr
granrjóðr Dana.
 
Auð gefr Eysteinn lýðum;
eykr hjaldr Sigurðr skjaldar;
lætr Ingi slǫg syngva;
semr Magnús frið bragna.
Fjǫldýrs (hafa fjórir)
folktjald (komit aldri)
rýðr bragnings kyn blóði
(brœðr und sól in œðri).
 
Frák við Holm at heyja
hildinga* framm gingu
(lind varð grœn) inn grána
geirþing (í tvau springa).
 
Þars Mardallar milli
(meginhurðar) liggr skurða
(Gauts berum galla þrútinn)
grátr (dalreyðar látra).
 
Jǫfurr fýstisk austr
ǫrlyndr ok hraustr.
 
Vásǫflugr réð vísi
vestr helmingi mestum;
óð at ensku láði
ægis marr und harra.
Stôl lét hilmir hvílask
heiptglaðr ok vas þaðra
(né gramr af Val Vimrar)
vetrlengis (stígr betri).
 
Snild berr, snarp*a elda
sárflóðs þess’s rýðr blóði,
— gefit hefr goð sjalfr jǫfri
gagn — Sigvarðar magni.
Svás, ef Rauma ræsir
reiðorðr tǫlur greiðir,
(rausn vinnr gramr) sem gumnar
(glaðmæltr) þegi aðrir.
 
Þér hefk, þengill Mœra,
— þinns vegr mikill — segja,
(ert) svát eigi skortir,
(allfróðr) sǫgu góða.
Eigis Ívarr, bauga
— enn sitt kyrr hjá henni —
fægirjóðr, af Fljóðum
fingrmjór kominn hingat.
 
Hvargis Beita borgar
bálgrimmustum skála
hôr of hnossvin órum
heims vafrlogi sveimar.
 
Sín bjó Sifjar rúni
snarla framm með karli
— hornstraum getum Hrímnis
hrœra — veiðarfœri.
 
Selit maðr vápn við verði;
verðr dynr, ef má, sverða;
verðum Hropts at herða
hljóð; eigum slǫg rjóða.
Vér skulum Gorms af gǫmlu
Gandvíkr þokulandi
— hǫrð, es vôn, at verði
vápnhríð — sonar bíða.
 
Meita fór at móti
mjǫk síð of dag skíði
ungr með jǫfnu gengi
útvers frǫmum hersi,
þás riðloga reiðir
randvallar lét falla
— ulfteitir gaf ôtu
opt blóðvǫlum — Skopta.
 
Ǫll unna hjú Halli,
Hallr es blíðr við alla,
getrat slíka í sveitum,
sveit þótt víða leiti;
kynnisk mǫrgum manni
mann-Baldr, es fremr aldir;
full es ǫlværð ǫllum
ǫll á Mǫðruvǫllum.
 
Bôru austr frá Íra
ættlandi skæ branda
hregg, áðr himna tyggi
heitbyr firum veitti.
 
Nú hefr fald-Gnáar felda,
fellr jǫrð und nið Ellu,
hjaldr-snerrandi, harra
hǫfuðbaðmr þría jǫfra;
Aðalsteinn of vann annat,
alt's lægra kynfrægjum
(hér sverjum þess, hyrjar
hrannbrjótr) konungmanni.
 
Emk hraðkvæðr
hilmi at mæra,
en glapmáll
of gløggvinga,
opinspjallr
of jǫfurs dôðum,
en þagmælskr
of þjóðlygi.
 
Heyri fúss á forsa
fallhadds vinar stalla,
hyggi, þegn, til þagnar
þinn lýðr, konungs mína,
opt skal arnar kjapta
ǫrð góð of trǫð Hǫrða,
hrafnstýrandi hræra
hregna, mín of fregnask.
 
Vestr komk of ver,
en ek Viðris ber
munstrandar mar,
svá's mitt of far;
drók eik á flot
við ísabrot;
hlóðk mærðar hlut
munknarrar skut.
 
Mál es lofs at lýsa
ljósgarð, es þák, barða,
mér kom heim at hendi
hoddsendis boð, enda;
skalat of grundar Gylfa
glaums misfengnir taumar,
hlýðið ér til orða,
erðgróins mér verða.
 
Mjǫk erum tregt
tungu at hrœra
með loptvætt
ljóðpundara;
esa nú vænligt
of Viðurs þýfi,
né hógdrœgt
ór hugar fylgsni.
 
Kominn emk ern til arna
Yngvars, þess's beð lyngva
(hann vask fúss at finna)
fránþvengjar gefr drengjum;
mun eigi þú, þægir,
þrévetran mér betra,
ljósundinna landa
linns, óðar smið finna.
 
Vrǫngu varrar Gungnis
varrar lungs of stunginn.
 
Flugstalla réð felli*
fjǫrnets goða at hvetja
— drjúgr vas Loptr at ljúga —
lǫgseims faðir heiman.
Geðreynir kvað grœnar
Gauts herþrumu brautir
vilgi tryggr til veggjar
viggs Geirrøðar liggja.
 
Setbergs kveða sitja
sunnr at Urðar brunni;
svá hefr ramr konungr remðan
Róms banda sik lǫndum.
 
Strendir hvǫttu vôpn vônd,
(víða ferr Yggs líð)
Gellir vissi fyrir fall,
flatir skriðusk menn at;
Lopti vas sú gefin gipt,
grjóti mœtti hans spjót;
Jóan leyfði ok þá
ǫldum at líta skjǫld.
 
Mér kom (mundar fúra)
meyjar hold í eyju
(fátt segir Freyr it réttra)
fjarri allt nema varrar.
En, sás oss vill kenna,
atgeirs, af því fleira,
Baldr (mun sjá til sjaldan)
segi allvesall (þegja).
 
Bœir eru brenndir,         en búendr ræntir,
— svá hefr Sveinn hagat —         sex í morgin.
Gerði hann einum         œrinn þeira;
leigir þar kol         leigumanni.
 
Hróts lýtr helgum crúci
heims ferð ok lið beima;
sannrs an ǫll dýrð ǫnnur
einn sólkonungr hreinni.
 
Hví samir hitt at dúsa
hirðmanni geðstirðum?
Vest nú, þótt kjǫl kosti,
knár, riddari inn hári.
Þats satt, at býðk byttu
(breiðhúfuðum) reiða
(austrs til hár í hesti
hvaljarðar) Giffarði.
 
Enn, þótt ófrið sunnan
ǫll þjóð segi skaldi,
(hlǫðum Geitis mar grjóti)
glaðir nennum vér (þenna).
 
Byggði lǫnd, en lunda
lék orð á því, forðum
Gamla kind, sús granda,
gunnborðs, véum þorði.
Nús afrendra jǫfra
Ullr geirvaðils þeira
sóknar hvatr at setri
settr hverjum gram betri.
 
Liðbrǫndum kná Lundar
landfrœkn jǫfurr granda;
hykka ræsis rekka
Rínar grjót of þrjóta.
 
Hugstóran biðk heyra
— heyr, jarl, Kvasis dreyra —
foldar vǫrð á fyrða
fjarðleggjar brim dreggjar.
 
Gerðak veig of virða
víðis illrar tíðar
(þat vann ek, meðan aðrir)
ǫrr Váfaðar (svôfu).
Komkat þess, þars þótti,
þingsættis, fé betra
— meiðr sparir hodd við hróðri
hverr — en skald it verra.
 
Trautt erumk lausa at láta
— leiðs oss konungs reiði —
(gjarn es gramr at arna)
Grímsey (of trǫð fleyja).
Hǫldum vér fyr hildar
— hanns dýrr konungr — stýri
holmgjarðar — fremsk hilmir
hagli peitu — nagla.
 
(Blóðs) hǫfum hlynr of heiði
hyrborðs farit norðan
(vér hyggjum nag nœra)
nítján saman rítar;
þó getum hins at, hríðar
hlunntams, mynim sunnan,
ôrr (hyggr skald til skœru)
skæs, nǫkkuru færi.
 
Almáttigr guð allra stietta,
yfirbjóðandi eingla og þjóða,
ei þurfandi staða nie stunda,
staði haldandi í kyrrleiks valdi,
senn verandi úti og inni,
uppi og niðri og þar í miðju,
lof sie þier um aldr og æfi
eining sönn í þrennum greinum.
 
Viljak hljóð
at Hôars líði,
meðan Gillings
gjǫldum yppik,
meðan hans ætt
í hverlegi
galga farms
til goða teljum,
hinn es Surts
ór søkkdǫlum
farmǫgnuðr
fljúgandi bar.
 
Gǫndul ok Skǫgul         sendi Gautatýr
        at kjósa of konunga,
hverr Yngva ættar         skyldi með Óðni fara
        ok í Valhǫll vesa.
 
Blóðøxar téa beiða
brynþings fetilstinga
(oss gerask hneppt) ins hvassa
hefnendr (setuefni).
Heldr es vant, en vildak
veg þinn, konungr, segja
— fôum til fornra vápna
fljótt — hersǫgu dróttni.
 
Beiðisk illara orða
umsnuðrandinn borða;
fœddr var á beinum bǫrðum
barkhrjóðr í Austfjǫrðum;
eltr var austan glanni,
ógiptan skaut manni
(háð samir mistar meiði)
yfir Mǫðrudalsheiði.
 
Hlógu hirðidraugar
(hlít vas at því lítil)
seims þás særðum Grími
sunnr vas harmr of unninn;
nú tér (Freyr) af fári
(fregn auðskata dauðan
fullar mars) í fjǫllum
fljóts annan veg þjóta.
 
Heyrik Hrafni fjarðar
hyrtælendr ámæla,
þjóð's til lymsk á láði,
línspǫng, of atgǫngu;
raun mun segja sína
seimhrjóðandi góða :
vegs es Ullr at ǫllu
eitrþvengs fyrir-leitinn.
 
Hvat skalk fyr mik hyrjar
hreggmildr jǫfurr leggja
(gram fregnk at því gegnan)
geirnets sumar þetta?
byrjar hafs at herja
hyrsveigir mér eigi
(sárs viðr jarl) á órar
ættleifðir (svan reifðan).
 
Hrǫkk hræfrakki,
hjók til Skeggja.
 
Sviðr braut sinni ǫðru
sundr menbroti grundar,
brast glymfjǫturr Gizka,
garð, fyr knarrar barði,
áðr veðrlostinn vestan
veggǫndr framir seggir
(meðr stigu glatt af græði
grund) við Nóreg bundu.
 
Hér vildu mik (Hildar
hress vask) í stað þessum
fôlu (fúra vélir
fjǫlrœkr) marar sœkja;
hitt segir Ullr, at allir,
oddgaldrs, mynit skaldi
hríðar Hlakkar glóða
herðendr trúir verða.
 
Hár stillir, lúk heilli
hreggtjalda, mér, aldar,
upp, þús allar skaptir,
óðborgar hlið góðu,
mjúk svát mættik auka
môl gnýlundum stála
miska bót af mætu
mín fulltingi þínu.
 
Tígnar frák þik upphaf eignask
— eigi mistir blezan Kristi —
ráðeflandi, risnu prúðan,
rekka liðs, af flærðar hnekki,
sólar ranns at siklingr unni
seima brjót* í þessum heimi
mærðar kœnn, ok móður sinni
mætra lífs, an aðrir gæti.
 
Vasat of sár, en sáran
sák Víga-Styr hníga,
bǫndum þǫrf at binda;
beit hjalma stoð þveita,
þás af brúnar beinum
báglunds goði mági
unda sœg í augu
allrauðan sák falla.
 
Meðan gramr, hinns svik samðit,
snart Bilskirnis, hjarta,
grundar fisk með grandi
gljúfrskeljungs nam rjúfa.
 
Ǫðlingr drap sér ungum
ungr naglfara á tungu
innanborðs ok orða
aflgerð meðalkafla.
 
Ungr framði sik,        þars alendr vildu
lofsælan gram        landi ræna
Imðar faxa,        en jǫfurr sótti
Báleygs viðu        með blôum hjǫrvi.
 
Kátr skalk enn, þótt ætli
aldrán viðir skaldi
(jǫrn taka oss at orna)
unda teins (at beinum).
Hverr deyr seggr, en, svarri,
snarts dreng skapat hjarta,
(prúðr skalk enn í óði)
eitt sinn (á þrek minnask).
 
Snjallr bauð ørgrant öllum
allvaldr griðum halda
naðrs glóstrætis njótum
nætr sex ok frið gæta.
 
Enn mank bǫl þats brunnu
bauga-Hlín ok mínir,
skaði kennir mér minni
minn, þrír synir inni;
glaðr munat Gǫndlar rǫðla
gnýskerðandi verða,
brjótr lifir sjá við sútir
sverðs, nema hefndir verði.
 
Skala óglaðan æva
— orð fregni þat; borða
búumk við þrǫng á þingi —
þegns dóttir mik fregna,
þótt sigrunnar svinnir
segi vôn Heðins kvánar;
verum í Ála éli
austr bragningi at trausti.
 
Fylkir gleðr í folki
flagðs blakk ok svan Hlakkar;
Ôleifr of viðr élum
Yggs gǫgl fegin Skǫglar.
 
Fold skal fregna aldri
fagrleit digulsveita,
glaðir hyggjum svan seðja
sárs, ógleði vára;
þótt valnistendr vestan
vigra seiðs of heiðar,
lítt hyggr ferð á flótta,
friðvôn segi grána.
 
Brandr fær logs ok landa
lands Eireki banda.
 
Hlýði! Hapta beiðis
hefk mildinga gildi;
því biðjum vér þagnar,
þegna tjón at fregnum.
 
Vel hefr hefnt, en hafna
hjǫrs berdraugar fjǫrvi,
— folkrakkr, of vannt, fylkir,
framligt — Haraldr Gamla,
es dǫkkvalir drekka
dolgbands fyr ver handan
— roðin frák rauðra benja
reyr — Hôkunar dreyra.
 
Eisandi veðr undan
uðr, nú's hvast ór suðri,
stœrir sterkar bôrur,
(starf esa smátt) fyr Hvarfi;
kløkkr verðr kjǫlr, en rakkan
kemr hregg í stað seggjum,
nú ro fjǫll á sæ sollin;
súð gengr æ sem prúðast.
 
Lét aldrigi úti
ósvífr Kraka drífu
Hlǫkk í harða þjokkum
Hornskógi brô þorna.
Fila dróttinn rak flótta
fjanda grams til strandar;
auð varð út at reiða
allskjótt faðir Dóttu.
 
Vas Þorfinnr,
þjóðar sessi,
aldrs alinn
oss til hjalpar,
þás mik víf,
í valskorum
lukt ok læst,
lífs of kvaddi.
 
Þat gerik ávalt, es vetrar,
vind'k hals á kjúklingum;
en þótt ellri finnisk
einn berk af sér hverri.
 
Nú þykki mér nǫkkurr,
námskorð, vesa orðinn
(lítk hví sumt mun sæta)
sveimr, meðan ek vas heiman,
hér hafa gestir gǫrva
- gengr út kona þrútin -
(þerrir sjáligr svarri)
slaug þungliga (augu).
 
Bifrauknum trað bekkjar
blárǫst konungr ôrum;
mætr hlóð mildingr Jótum
Mistar vífs í drífu.
Svangœðir rak síðan
sótt Jalfaðar flótta
— hrót Giljaðar hylja —
hrafnvíns at mun sínum.
 
Betr vill ægis otra
opt, tók Hrafn við Lopti,
(raun sannar þat) rennir
rausngjarn hafa en aðrir.
 
Hrǫkk at Haugabrekku
hóts meirr en til gátum
fyr hyrgœði hríðar
Halldórr í bug skjaldi.
 
Hart ríðr hildar birti
hjalmrunnr í folkgunni
Jóans ættstuðill einart
allfróðr í styr þjóða.
 
Nú tekr ýgr at œgja
ofkúgi mér drjúgum;
þinn hefr hǫlðr of hlannat
hjaldrgegninn mik tjaldi.
Trautt munk lausan láta,
linnbóls gjafi, at sinni
vísan þjóf, þótt váfi
vôn mín und hlut þínum.
 
Ráðumk segja         sundbáls viðum
spár spakligar         spámanns gǫfugs,
þess’s á breiðu         Bretlandi sat;
hét Merlínus         margvitr gumi.
 
Nú skalk flotnum,         þats forðum vas,
— hlýði fróðir mér         fyrðar — segja,
at buðlungr sat         Bretlandi at;
hét vellskati         Vortígernus.
 
Herðar laust hrings Njǫrðr
horni, varat brynþorn,
á Birni, bigjarn
blunda, fyr Geirmund;
steypask tók galinn glópr,
gauri varð fyr nǫsum aurr;
þetta þótti þjóð gott;
Þorgísl samði honum písl.
 
Hô- reið á bak bôru
borðhesti -kun vestan;
skǫrungr léta brim bíta
bǫrð, es gramr hefr Fjǫrðu.
 
Herr sésk allr ens ǫrva
Englands sem goð þengil
ætt lýtr grams ok gumna
gunnbráðs Aðalráði.
 
Kank máls of skil,
hvern mæra vil
konungmanna kon,
hann's Kvárans son;
muna gramr við mik,
venr gjǫfli sik,
(þess mun grepp vara)
gollhring spara.
 
Mǫrk bauðk mundangssterkum
manni, teygjask ranna
Gangs sennu skal góma
glóflýtir þat nýta;
iðrask munt, ef yðrum
elda flóðs ór sjóði
lætr, eyðandi, líða,
linns samlegu kindar.
 
Ák í mǫrk, es myrkvir
miðlegg daga tveggja,
(framm berk Heiðs) í hljóði
(hrǫnn) argspæing margan,
at mótstafir Meita
myni enn, þeirs styr nenna,
hildar barran hjarra
hrælœkjar mik sœkja.
 
Vágþrýsta berr vestan
— vættik lands fyr brandi —
— hvalmœni skefr — húna
hógdýr of lǫg bógu.
 
Einn háði gný Gunnar
— gall bál Hôars — stála
rimmu askr við rǫskva
regndjarfr tváa þegna.
Dalsteypir hjó Draupnis
dǫgg-Frey banahǫggvi,
— hann rauð járn — en annan
ôr strauma vann sáran.
 
Grjótaldar ték gildi
geðreinar Þórsteini;
berg-Mœra glymr bára;
biðk lýða kyn hlýða.
 
Gekk í golli stokkna
gjǫfrífr Hôars drífu
askr — viðr œrinn þroska
ǫs-Freyr — sæing meyjar.
 
Heiðingja sleit hungri;
hárr gylðir naut sára;
granar rauð gramr á Fenri;
gekk ulfr í ben drekka.
 
Glymvǫllu rístr gulli
(góðs stillis fǫr) Róða
Óláfssúð und auði
(auðgrimms) búin rauðu.
Nús œgr ór fǫr frægri
— fellr húfr í svig dúfu
svelldr — með sœmð ok mildi
siklingr kominn hingat.
 
Hǫrs gnótt hrunda sléttum
hljóðs kveðk mér at óði
randhvéls rennu Þundi;
Rekstefju tekk hefja.
Skýrunn* skjaldar linna
skalk fríðum lof smíða
þing-Baldr Þróttar mildum,
þeims fremstr varð beima.
 
Holmleggjar viðr hilmir
hring-Skǫglar mik þǫglan.
 
Vel launa mér mínir
menn — œxlum styr þenna —
— hríð vex Hamðis klæða —
hodd ok rekna brodda.
 
Fyll horn, kona;         frák, at belldi
Ôleifr konungr         undri miklu,
þás sǫðlaði         sínum mági
bukk at ríða;         ber mér ok þér.
 
Ǫlkarma lætr (arma
eik firrumk þat) leika
Lofn fyr lesnis stafni
línbundin mik sínum;
bíða munk of brúði,
(bǫl gervir mik fǫlvan)
snertumk harmr í hjarta
hrót, aldrigi bótir.
 
Hvert hafið, Gerðr, of gǫrva,
gangfǫgr liðar hanga
(ljúg vætr at mér) leygjar
línbundin, fǫr þína,
þvít í vetr, en vitra
vangs, sákat þik ganga,
hirðidís, frá húsi,
húns, skrautligar búna.
 
Norðr lykr gramr, sás gerðir
grund, frá Eyrarsundi
— hrafngœlir sparn hæli
hǫfn — langskipa stǫfnum.
Rísta golli glæstir
gjalfr, en hlýður skjalfa,
hvasst und her fyr vestan
Hallandi framm brandar.
 
Drúpir Hǫfði,
dauðr es Þengill,
hlæja hlíðir
við Hallsteini.
 
Súðlǫngum komt Sveiða,
— sunds liðu dýr frá grundu —
sigrakkr, Sǫlsa bekkjar,
Sveins mǫgr, á trǫð hreinum.
 
Ráðit hefk at ríða
Rínleygs heðan mínum
láðs dynmari, leiðar,
lǫngum, heldr an ganga,
þótt leggfjǫturs liggi
lundr í Eyrarsundi
— kann þjóð kerski minni —
Knútr herskipum úti.
 
Hér hafa sex, þeirs sævask
sútlaust, bana úti
svip-njǫrðungar, sverðum,
sárteins á brústeinum;
hygg at halfir liggi
heptendr laga eptir,
eggskeindar létk undir
óbíðingum svíða.
 
Bera skal líð fyr lýða
Lóðurs vinar, glóða
hrafna víns nema hafni
hneigjendr Dvalins veigum;
reyndir biðk at randar
runnar hlustar munnum
hausa harða ljósan
hasls rekka mjǫð drekki.
 
Eigi hefr á augu
(undskíðs) komit síðan
(dyggr hné) óf (und eggjar
óðstefnir) mér svefna,
síz hræstorðar harðan
hjǫr gerðu styr bǫrvar
ótt, þeirs Áleif létu
allsaklausan falla.
 
Sendak son þinn, Ragna,
— sǫnn koma môl fyr bragna —
— hans vas hôlig iðja —
hirðvistar mér biðja.
Hafa kvezk hodda rýrir,
hinns mestum veg stýrir,
— neitti grúpans granna —
gnótt vígligri manna.
 
Band's á hœgri hendi,
hlautk sár af Tý bôru
(lýg'k eigi þat) leygjar,
(linnvengis Bil) minni.
 
Rœkir frák at ræki
(ráð vas þat mikit) dáða,
kynnisk kappgirnð manna,
kýr tuttugu af Mýrum;
nú hefr hrauðbirkis hvárki
hlynr (veitk á því skynjar),
illr mun kostr sá kallaðr,
kýr né land á Mýrum.
 
Vask þars fell til foldar,
framm sótti vinr dróttar,
Ørrabeinn, en unnar
ítrtungur hôtt sungu;
Ásmóðar gafk Óðni
arfa þróttar djarfan;
guldum galga valdi
Gauts tafn, en ná hrafni.
 
Bærr est hróðr at heyra
hjaldrǫrr of þik gǫrvan.
 
Þar hykk víst til mjǫk misstu
— mǫrg kom drótt á flótta —
gram, þanns gunni framði,
gengis þrœnzkra drengja.
Nœfr vá einn við jǫfra
allvaldr tváa snjalla
— frægrs til slíks at segja
siðr — ok jarl inn þriðja.
 
Askþollum stendr Ullar
austr at miklu trausti
rœkilundr inn ríki
randfárs brumaðr hári.
 
Svá frák hitt, at hôva
hǫrgbrjótr í stað mǫrgum
(opt kom hrafn at heipta)
hlóð valkǫstu (blóði).
Endr lét Jamta kindir
allvaldr í styr falla
(vanðisk hann) ok Vinða
végrimmr (á þat snimma).
 
Svá nøkkvi verðr søkkvis
sannargs troga margra
œgilig fyr augum
alheiðins mér reiði,
sem ólítill úti
alls mest við fǫr gesta
(stœrik brag) fyr búri
búrhundr gamall stúri.
 
Hér liggr skald, þats skalda
skǫrungr vas mestr at flestu;
naddveiti frák nýtan
níð Hôkuni smíða.
Áðr gat engr né síðan
annarra svá manna
— frægt hefr orðit þat fyrðum —
férán lokit hônum.
 
Þora munk þann arm verja,
— þats ekkju munr nekkvat —
— rjóðum vér af reiði
rǫnd — es í hlýtk standa.
Gengra greppr inn ungi
gunnblíðr, þars slǫg ríða,
— herða menn at morði
mót — á hæl fyr spjótum.
 
Hneggi berk æ ugg
ótta; hlýði mér drótt;
dána vekk dul at mey
drauga á kerlaug.
Drôpu lætk ór Dvalins greip
dynja, meðan framm hrynr
— rekkum býðk Regins drykk
réttan — á bragar stétt.
 
Mjǫk eru mínir rekkar
til mjǫðgjarnir, fornir
ok hér komnir hárir;
hví eruð ævar margir?
 
Hafnið Nefju nafna;
nú rekið gand ór landi
horskan hǫlða barma;
hví bellið því, stillir?
Illts við ulf at ylfask
Yggs valbríkar slíkan;
muna við hilmis hjarðir
hœgr, ef renn til skógar.
 
Vilkat goð geyja,
grey þykkjumk Freyja.
[Æ mun annat tveggja
Óðinn grey eða Freyja.]
 
Þrøngvir gulli
gramr fast saman;
veitir Sýrar
sonr fáskonar.
Land skyldi lítit
laf-Hamðir hafa;
þá myndi hauldum
Haraldr svara.
 
Út bauð jǫfra hneitir
élmóðr af Svíþjóðu
— sunnr helt gramr til gunnar —
gunnbliks liði miklu.
Hverr vildi þá haulda
hrægeitunga feitir
— môr fekk á sæ sára
sylg — Eireki fylgja.
 
Mér varð (hjalms) á holmi
hjaldr-Ullr fyr sik gjalda
(þoll má þann of kalla)
þríar merkr (hugum sterkan);
skora mun Skǫglar reyra
skjaldveðrs reginn aldri
(vér bôrum hlut hæra)
hríðfimr á mik síðan.
 
Gall gunnlogi,
gaman vas Sǫxu
 
Hugðumk, orms, á armi,
ey lǫggvar, þér hǫggvinn,
væri brúðr í blóði
beðr þínn roðinn mínu;
knættit endr of undir
ǫlstafns Njǫrun Hrafni
(líka getr þat lauka
lind "hagdreyrins") binda.
 
Út heyrik svan sveita
sára þorns, es mornar
brôð vekr borginmóða,
bláfjallaðan gjalla;
svá gól fyrr, þás feigir
folknôrungar vôru,
gunnar haukr, es gaukar
Gauts bragða spô sǫgðu.
 
Magnús fekk þar miklu
— margs gengis naut — lengri
— valr nam vǫll at hylja
varmr — fylkingararma.
 
Ok fádýrir fóru
Fjǫlnis hróts at móti
— vígôsum hlóð vísi —
víkingar gram ríkjum.
Náði herr at hrjóða
— hlaut drengja vinr fengi
fyrðum hollr, þars fellat
fátt lið — galeiðr átta.
 
Varð fyr stafni        styrjargjǫrnum
friðraskaði        Forminterra.
Þar varð eggjar        ok eld þola
blámanna lið,        áðr bana fengi.
 
Vargs vas munr, þats margan
— menskerðir stakk sverði
myrkaurriða markar —
minn dróttinn rak flótta.
 
Hvít stendr heiðar jótra
Hlín fyr gamni mínu.
 
Lét Hafliði af hǫndum
Hneitis gjǫld á Strǫndum,
drótt varð Odda arfi
áðr at miklu hvarfi;
reyndisk seggr enn svinni,
slíkt hefr ǫld í minni,
(óð gerik opt) með sanni
at ágætismanni.
 
Flǫgð hvǫttu mik        til Fyrileifar;
æ vask ófúss        til orrustu.
Mik bitu ǫrvar        af almboga;
mank aldrigi        á Ask koma.
 
Þórðr óð í styr stríðum,
strengs kom hagl á drengi,
endr rifu ímunvindar
Yggjar tjǫld, fyr skjǫldu;
gunnmána nam grenna
galdr-Freyr Sigars tjalda,
ormr stóð í val vǫrmum
vígs, skóð drifusk blóði.
 
Mætr fekk orðstír ýta
álmrjóðandi góðan;
ítr kunni blik brjóta
Brandr glymfjǫturs landa;
lítt unni sá sleitum
seims hyrbroti geima;
opt gefna lét jafnan
oddrjóðr vinum hodda.
 
Hvatr ferr hǫldr at vitja,
hlýrgarðs, Skagafjarðar,
vôn er hreggs, ef heina
hjarlstríðandar bíða;
nú gerisk, norðr á heiði,
níðs mun herr reka errinn,
þjóð dregsk á veg víða,
vindligt glerils strindar.
 
Óx í œsku        við Aðalbrikti.
 
Rjóðr, sák hlœkinn heðna,
hjaldrdrifs, á Kýrfjalli,
stirðaurriða storðar,
stórfjarri mér Þóri.
Þat frák líkn, þás lékum,
lungtorgs, við Ribbunga:
dásinn lá við dísi
dvergranns í Túnsbergi.
 
Hlautk frá Sult, en sæta
síð fregn, at ek kvíða,
— vôn erumk hreggs at hreini
hlýrvangs — skipi stýra,
þvís, ýstéttar, átti
Ôleifr, funa kleifar,
— gramr vas sjalfr á sumri
sigri ræntr — inn digri.
 
Karl es staddr hjá Sturlu,
stendr hann fyr réttendum,
þrumir andskoti undir,
orðslœgr, goða bœgi.
 
Bragningr réð í blóði
— beið herr konungs reiði —
— hús lutu opt fyr eisum —
óþjóðar slǫg rjóða.
 
Hvé launa þér þínir
þingmæltir dýrlingar
— vestr bifask rengr í rǫstum —
— reyn oss jǫfurr! — hnossir?
 
Baðk sveit á Glað Geitis;
gǫrs íð at fǫr tíðum;
drǫgum hest á lǫg lesta;
lið flýtr, en skrið nýtum.
 
Angrfellir, vast ǫllum
einn postolum hreinni
heilags Krists í hæstu,
happskeytr, fǫruneyti.
Unni engum manni
jafnheitt friðar veitir
þýðr sem þér ok móður
— þats minniligt — sinni.
 
Lôgu lymsku-drjúgir
lundrǫkkum Guðmundi
hjǫrva éls á halsi
herðendr of skapferði;
nú hafa randviðir reyndan,
ríkmenni veldr brennu,
œsirunn of annat
eggþeys an kjarkleysi.
 
Herstillis þarfk hylli;
hǫlf eru vǫld und Kalfi.
 
Unnuð austr fyr Mynni
oddhríð, ok brátt síðan,
hilmir, fekk und hjalmi
hrafns verðar lið sverðum.
Lǫgðuð ér, en eirar
ǫrr synjaðir brynju,
— ungr varðir þú, þengill,
þitt land — saman randir.
 
Heyri sonr á Sýrar
sannreynis fentanna
aurgreppa — lætk uppi —
jastrín Haralds mína.
 
Nú varðk mér í mínu
(menreið) jǫtuns leiði
(réttumk risti) snótar
ramma ôst fyr skǫmmu;
þeir munu fœtr at fári
fald-Gerðar mér verða
(alls ekki veitk ella)
optarr an nú (svarra).
 
Nú frák norðr í eyju,
(norn erum grimm) til snimma
Þundr kaus þremja skyndi,
Þórólf und lok fóru;
létumk þung at þingi
Þórs fangvina at ganga,
skjótt munat hefnt, þótt hvettimk
hugr, malm-Gnáar brugðit.
 
Njǫrðr bar gull ór garði
grams, þess’s verðung framði.
 
Sól-Grund Siggjar linda,
sjaldan hefr of faldit
jafnhátt; ǫglis stéttar
elds nú's skart á þellu;
hodd-Grund, hvat býr undir,
Hlín, oflæti þínu,
hýrmælt, hóti fleira,
hvítings, an vér lítum.
 
Hér ferr Grýla
í garð ofan
ok hefr á sér
hala fimtán.
 
Sitr fimligt fljóð
(framm greiðik ljóð),
vex garpi sút,
und Gnúpi út;
en hafði heim,
þats hœfði þeim;
vas hundr í fǫr
með hjalma bǫr.
 
Byr gef brátt, inn ǫrvi,
Bjǫrgynjar til mǫrgum
— þess biðjum vér — þjóðum,
þungstóls konungr sólar.
Angrar oss, þats lengi
útnyrðingr heldr fyrðum
— vindrs til seinn at sundi
sunnrœnn — í dys Unnar.
 
Harra kveðk at hróðrgjǫrð dýrri
hauklundaðan Dana grundar.
 
Ríkr es harra hneykir;
heldr goð jǫfurs veldi
sanndyggs; vitut seggir
Sveins brœðr konung œðra.
 
Gramr skóp grund ok himna
glyggranns sem her dyggvan;
einn stillir má ǫllu
aldar Kristr of valda.
 
Fjarðlinna óð fannir
fast vetrliði rastar;
hljóp of húna gnípur
hvalranns íugtanni.
Bjǫrn gekk framm á fornar
flóðs hafskíða slóðir;
skúrǫrðigr braut skorðu
skers glymfjǫtur bersi.
 
Auð hefk minn, þanns mǫnnum
margteitum réðk veita,
— húf létk kløkkvan klífa
kolgur — illa folginn.
 
Enn, þótt héti        Hvinngestr faðir minn,
gerði eigi sá        garð of hestreðr,
sem Sigurðr sýr;        sá vas þinn faðir!
 
Hversu þykkja ketils þér,
Kormákr, ormar.
 
Týnum Birkibeinum!
Beri Sverrir hlut verra!
Lǫtum randhœing reyndan
ríða hart ok tíðum!
Hœlumk minnst í máli!
Metumk heldr at val felldan!
Lǫtum skipta guð giptu!
Gerum hríð, þás þeim svíði!
 
Unni allra manna
alskýrr ok mey dýrri
heilagr Kristr ins hæsta
hreinlífis þér einum.
Valði heims ok hǫlða
hauksnjallr konungr allrar
sér til sýslu stjóra
sárvæginn þik frægjan.
 
Tveir, hykk, at ber bæri
beitnôrungar — heitnu
stund esa lífs á landi
lǫng — meðal sín á stǫngu.
Þat kníðu ber báðir
— bergr oss trúa — á krossi
— svá hefr aldin goð goldit —
Gýðingr ok heiðingi.
 
Gestr skal einu         í gǫgn taka,
meðan Hvítinga         hvílask lôtum.
... þenna         þegn Goðmundar
af samnafna         sínum drekki.
 
Hvégis, Draupnis drógar
dís — ramman spyrk vísa —
(sá ræðr) valdr (fyr veldi)
vagnbrautar mér fagnar.
 
Vestr vas þrǫng á þingi
Þórsness, með hug stórum
hǫppum studdr þars hodda
hjalmraddar stafr kvaddi;
snarráðan kom síðan
(sætt vasat gǫr með létta)
Forna sjóðs und fœði
farmr dolgsvǫlu barma.
 
Stendr ok hyggr at hǫggva
herðilútr með sverði
bandalfr beiði-Rindi
Baldrs við dyrr á tjaldi.
Firum mun hann með hjǫrvi
hættr; nús mál, at sættisk
hlœðendr hleypiskíða
hlunns, áðr geigr sé unninn.
 
Fyrr vas sœmra
til sonar hugsa;
gekk aldrigi
Odds at sinni;
sá hann lítit
til laga gassi,
þótt féar hafi
fullar gnóttir.
 
Mér réð á bak bróðir
bǫðvar styrkr í myrkri
(hœg raun vas þat hônum)
Hildibrands at standa,
þás lébrigðir lagði,
(liðinn stormr vas þá orma)
áðr vask feldr til foldar
fóthrumr, á mér spjóti.
 
Vas fyr Míkjálsmessu
malmgrimm háið rimma;
fellu Vinðr, en vǫnðusk
vápnhljóði mjǫk þjóðir.
Enn fyr jól vas ǫnnur
óhlítulig lítlu
— upp hófsk grimm með gumnum
gunnr — fyr Árós sunnan.
 
Síns mágs hefir sveigir
snákhauðrs rekit dauða,
hár lék hyrr of stýri
hjǫrþings, með kviðlingum;
þó's élviðum Ála,
ættstors, at brag Snorra,
eldr fór afla gjǫldum
ítrmennis, stoð lítil.
 
Þess ræðk fyrst at fregna
fámálgasta þegna,
hví þegja hér allir
hjǫrþings viðir snjallir;
metorð leggja menn engi
á mállausa drengi;
hefk staðit hér lengi,
hǫfumk kvaddan alls engi.
 
Fyll horn, kona;         fell af hesti
Rannveigar sonr,         þars riðu drengir.
Kunnut Sygnir         á sǫðuldýrum
fullvel fara;         fœr mér ok þér.
 
Fundr var hættr, þars hittusk
hermenn of dag tvennir,
áðr var stálastríðir
styrframr, at Valshamri;
hringr var of hjǫrva sløngvi
harðfengr skipaðr drengjum,
áðr en Árón flýði
undan Sturlu fundi.
 
Vígstorma, namt Vermum,
valdr, fláræði gjalda;
lézt ræsir gim geisa;
gekk eldr of sjǫt rekka.
Bœndr hlutu kvǫl, þás kyndisk
kapps hár logi, sára;
gegn, létuð hyr hegna,
hjaldréls frǫmuðr, vélar.
 
Þér fremisk þí með tíri;
þú est næst guði hæstum.
 
Mærir glǫddusk miklu ári
menn; báru þá ávǫxt tvennan
(veglig sýndisk) viðr ok fuglar
(vísa grein) á sumri einu.
 
Nús, þats flaust ór festum
flýtr hertoga ins nýta;
né fákr á ver víka
veðrsollit kom betri.
 
Gjarn emk máls of, Mǫrnar,
mæring, þanns blik særir.
 
Heldr vas honum, es seldi,
harðkeypt, — sonu jarðar
oss stillir þat alla —
auðugt líf fyr dauða.
 
Skúlas bezt und báli
byrræfrs skǫpuð ævi.
 
Freyju angan leygjar.
 
Hǫldum vér of hildar
hyrrjóðanda fróðum,
nýtir hann at hreyta,
hǫfuðvǫrð, móins jǫrðu,
meðan hreggstœrir hírir
hjálma, þings, í bingi
síks hjá sinni leiku,
svá kátr unir gáti.
 
Œstisk allra landa
umgjǫrð ok sonr Jarðar.
 
Lǫgðis hefr of lagða
lauk-Frigg dáin augna
— skjalvald á þar skalda
skíðgarðr — saman hvarma.
Ok bandvaniðr blundar
bekkjar hjǫrtr í rekkju
— því hefk fúr-Gnáar fýris
fjón — golfdáinn sjónum.
 
Seggir þurfut ala ugg
— engu snýk í Viðurs feng
háði; kunnum hróðrsmíð
haga — of minn brag.
 
Ræðk þenna mǫg manni
…
…
Vindsvals unað blindum.
 
Mikil var ǫs, þás Ysju
aldrtjón buðu ljónar;
sárs ruðu seggir dreyra
svell, áðr Þorbjǫrg felli;
fǫður dauða rak fœðir
fôlu blakks með saxi,
Þórðr var hættr í hǫrðum
hjǫrleik guma fjǫrvi.
 
Brák ór skeiðum
skǫlm nýbrýndri,
þeiri létk Mávi
á maga hvátit;
unnak eigi
arfa Hildis
fagrvaxinnar
faðmlags Svǫlu.
 
Hlýð, manngǫfugr, minni
myrkblás, þvít kannk yrkja;
finnum yðr ok annan,
allvaldr, konung fallinn.
Þat telk, garms ok Gauta
glaðnistanda misstak,
dǫglings verk at dýrka,
dýrr þengill, mitt lengi.
 
Hratt lítt gamall, lýtir
lǫgreiðar, framm skeiðum;
fórat fylkir œri,
folksveimuðr, þér heiman.
Hilmir, bjótt ok hættir
harðbrynjuð skip kynjum;
reiðr hafðir þú rauðar
randir, Knútr, fyr landi.
 
Jǫfurr heyri upphaf
— ofrask mun konungs lof —
— hôttu nemi hann rétt
hróðrs míns — bragar síns.
 
Hnøtr sendi mér handan
hrǫnduðr alinbranda
— ár vas, þats mank meiri
mín þing — konungr hingat.
Mær es markar stjóri;
meir sék þar til fleira;
niðrat oss í ǫðru,
íslands mikils vísi.
 
Sjau hygg sœfða liggja,
sylg gôfum vér ylgi,
búk sneið blóðugr mækir,
brennumenn í rennu;
nú hefr gunnmildum goldit
Gissurr, svát ek vissa,
meiðum mistar glóða
minning skaða sinna.
 
Hraust es hǫll, sús Kristi
hugblíðum lét smíða,
góð es rót und rôðum,
ríkr stjórnari, slíkum;
gipta vas þats gerði
goðs rann Íugtanni;
Pétr hefr eignazk ítra
Arna smíð ok Bjarna.
 
Tafl emk ǫrr at efla;
íþróttir kannk níu;
týnik trauðla rúnum;
tíðs mér bók ok smíðir.
Skríða kannk á skíðum;
skýtk ok rœk, svát nýtir;
hvártveggja kannk hyggja:
harpslôtt ok bragþôttu.
 
Skyldr at skemmta         þykkik skǫtnum vesa,
        þeims vilja nýtt mál nema.
Forn frœði         lætk framm of borin,
        ef þér vilið heyrt hafa.
 
Megut jarna fet fyrnask;
friðarskepjandi miðjum.
 
Ér berið aptr, es várar,
orð þau Skǫgul borða
fjallrifs fægiþellu
fleyvangs til Orkneyja,
at engr, þars slǫg sungu,
seggr und kastals veggi,
ár, þótt ellri væri,
ítr drengr framar gengi.
 
Hrein getum hôla launa
hnossfjǫlð lofi ossu
Ôleifs dœtr, es átti
jǫfurr sigrhvatastr digri.
Þings beið herr á Hǫngrum
hundmargr Svía grundar
austr, es Ástríðr lýsti
Ôleifs sonar môlum.
 
Hugstóra biðk heyra
hressfœrs jǫfurs, þessar
— þolðak vás — hvé vísur,
verðung, of fǫr gerðak.
Sendr vask upp af ǫndrum
austr (svafk fátt í hausti)
til Svíþjóðar (síðan)
svanvangs í fǫr langa.
 
Fregnk, at suðr með Sygnum
Sighvatr hefr gram lattan
folkorrostu at freista;
fer, ef þó skulum berjask.
Fǫrum í vôpn ok verjum
(vel tvist, konungr) lystir
(hvé lengi skal) hringum
hans grund (til þess fundra)?
 
Tolf frák tekna elfar
tálaust viðu bála;
olli Ôleifr falli
eirsamr konungr þeira.
Svía tyggja leitk seggi
sóknstríðs (firum) ríða
(bǫl vas brátt) til Heljar
(búit mest) Sigars hesti.
 
Einn vissak þér annan
Jalks bríktǫpuð glíkan;
vítt réð gumna gætir
— Guðbrandr hét sá — lǫndum.
Ykkr kveðk jafna þykkja,
ormláðs hati, báða;
lýgr hinn at sér lægir
linnsetrs, es telsk betri.
 
Út réð Erlingr skjóta
eik, sás rauð inn bleika,
— iflaust es þat — jǫfri,
arnar fót, at móti.
Skeið hans lá svá síðan
siklings í her miklum
(snarir bǫrðusk þar sverðum)
síbyrð við skip (fyrðar).
 
Ok Ellu bak,
at, lét, hinns sat,
Ívarr ara,
Jórvík, skorit.
 
Fór ór Vík á vári
válaust konungr austan,
— þeir kníðu blô báðir
borð — en jarl kom norðan.
Kannk sigrviðum segja,
sund*, hvé þeira fundir,
œrin skil, þeims ôrum,
at bôrusk, þar skôru.
 
Loptbyggvir, mátt leggja
lands rétt, þanns skal standask,
unnar, allra manna,
eykja, liðs á miðli.
 
Tíreggjaðr fór Tryggvi
— tóksk morð af því — norðan,
en Sveinn konungr sinni
sunnan ferð at gunni.
Nær vask þausnum þeira;
þat bar skjótt at móti;
herr týnði þar harða
— hjǫrgǫll vas þá — fjǫrvi.
 
Langr bar út inn unga
jǫfra kund at sundi
(þjóð uggði sér síðan)
sæmeiðr (konungs reiði).
Kannk til margs enn manna
minni; fyrsta sinni
hann rauð œstr fyr austan
ulfs fót við sker Sóta.
 
Bergr, hǫfum minnzk, hvé margan
morgun Rúðu borgar
bǫrð létk í fǫr fyrða
fest við arm inn vestra.
 
Fiskr gengr oss at óskum,
eitrs sem vér hǫfum leitat
lýsu vangs ór lyngvi
leygjar orm at teygja.
Atrennir lét (annars)
ǫngulgripinn hanga
(vel hefr aurriða at egna)
agngalga (mér hagnat).
 
Þat frák víg á vatni
verðung jǫfurs gerðu,
nadda él en, nýla,
næst telk eigi in smæstu.
 
Nú spurðum vér norðan,
náir hrafn af því tafni,
(heipt hefr herr fyr giptu)
Hall Kleppjárnsson fallinn;
þar's eyfirðings orðit
allmargs (en forsnjalli
gunnmáva hné grennir
geðhraustr) lokit trausti.
 
Búendr þykkja mér baztir;
byggt land ok friðr standi.
 
Brandr drósk ýta undir,
atreið varð þá skatna,
brátt of breiðar sveitir,
búendr saman strendu;
þustu Vatsskarð vestan
vinir Brands ok svá handan,
skjótt frák heldr at hittisk
heraðs-drótt ok lið Fljóta.
 
Dýrkleifar kom dúfa
dags ok krisma lagði
meginskjǫldungi mildum
mæt í hattar stræti.
 
Nú's hersis hefnð
við hilmi efnð,
gengr ulfr ok ǫrn
of ynglings bǫrn;
flugu hǫggvin hræ
Hallvarðs á sæ;
grár slítr undir
ari Snarfara.
 
Máttr es munka dróttins
mestr; aflar goð flestu;
Kristr skóp ríkr ok reisti
Róms hǫll verǫld alla.
 
Ef væri Bil báru
brunnins logs, sús unnum
— opt gerik orðaskipti
einrœnliga — á bœnum.
 
Vakik, þars vel leizk ekka
(víðis) áðr ok síðan
(greppr hlýðir þá góðu
gallópnis vel spjalli).
 
Glens beðja veðr gyðju
goðblíð í vé síðan
(ljós kemr gótt) með geislum
(gránserks ofan Mána).
 
Gótt vas í gamma,        es vér glaðir drukkum,
ok glaðr grams sonr        gekk meðal bekkja.
Vasa þar gamans vant        at gamansdrykkju;
þegn gladdi þegn        þarlands sem hvar.
 
Svá lét und sik         seggja dróttinn
lǫnd ǫll lagin         liðs oddviti.
 
Fœrðr sýndisk mér frændi
Frísa kyns í brynju;
gengr fyr hirð í hringum
hjalmfaldinn kurfaldi.
Flœrat eld í ári
úthlaupi vanr Túta;
sék á síðu leika
sverð rúghleifa skerði.
 
Lætr, sás Hákun heitir,
— hann rekkir lið — bannat
— jǫrð kann frelsa — fyrðum
friðrofs konungr ofsa.
Sjálfr ræðr alt ok Elfar
ungr stillir sá milli
— gramr á gipt at fremri —
Gandvíkr jǫfurr landi.
 
Harðmúlaðr var Skúli
rambliks framast miklu
gnaphjarls skapaðr jarla.
 
Raun's, at eigi einir
Eyfirðingar heyja
(drótt es sein til sátta)
snarþing fetilstinga,
es þingviðir þorðu
þramskýs (í gný býjar
títt gekk ǫld of óttu
inn) harmsakar minnask.
 
Byskup, heyr á bæran
bragþátt gǫfugs máttar.
 
Hvatt kveða hrœra Grotta
hergrimmastan skerja
út fyr jarðar skauti
eylúðrs níu brúðir,
þær, es (lungs) fyr lǫngu
líðmeldr (skipa hlíðar
baugskerðir rístr barði
ból) Amlóða mólu.
 
Skalk aldrigi,         þótt ek ey lifa,
sýslu beiðask         á Sunnmœri,
þvít fluttu mik         fjandmenn þaðan
Bjǫrgynjar til         at boði hilmis.
 
Mjǫk eggþunn ǫx
í jarðar fǫx
sveik lýða líf,
en lesti hlíf;
dreif hrotta hregg
um heila vegg;
gaf ei hvíldar-hlið
harðfengit lið.
 
Vel kann Skapti skilja,
skaut Ásgrímr spjóti,
villat Hólmsteinn flœja,
vegr Þórketill nauðigr.
 
Lifðak lengi,
létk ráða goð,
hafðak aldri
hosu mosrauða,
battk aldri mér
belg at halsi
urtafullan,
þó ek enn lifi.
 
Munkat nefna,         — nær munk stefna:
niðrbjúgt es nef         á níðingi —
þanns Svein konung         sveik ór landi
ok Tryggva son         á tálar dró.
 
Vǫrum félagar fjórir
forðum, einn við stýri.
 
Mens hafa mildrar Synjar
mjúkstalls logit allir
— sjá * véltumk stoð stilltan
straumtungls — at mér draumar.
 
Brœðr mynda ek blindum,
bauglestir, mik festa,
yrði goð sem gerðisk
góð mér skǫp, Fróða.
 
Sagði hitt, es hugði,
hauklyndr, vesa myndu;
þar kvað þengill eirar
þrotna vôn frá hônum.
Heldr kvað hvern várn skyldu
hilmir frægr an vægja
(menn brutu upp) of annan
(ǫll vôpn) þveran falla.
 
Þjóð fórsk mǫrg í móðu;
menn drukknuðu sukknir;
drengr lá ár of ungan
ófár Mǫrukára.
Fila dróttinn rak flótta
framr; tók herr á ramri
rôs fyr rǫskum vísa.
Ríklundaðr veit undir.
 
Hét á oss, þás úti,
Ulfr, hákesjur skulfu,
— róðr vas greiddr á grœði —
grams stallari alla.
Vel bað skip með skylja
skeljeggjaðr framm leggja
sitt, en seggir jôttu,
snjalls landreka spjalli.
 
Forngǫrvan ák firnum
farms Gunnlaðar arma
horna fors at hrósa
hlítstyggs ok þó lítinn.
 
Þórr brá Þvinnils dýri
Þangbrands ór stað lǫngu,
hristi búss ok beysti
barðs ok laust við jǫrðu;
munat skíð of sæ síðan
sundfœrt Atals grundar,
hregg þvít hart tók leggja
hônum kent í spônu.
 
Vissak hildar hvessi
— hann vas nýztr at kanna —
af góðum byr Gríðar
gagnsælan mér fagna,
þás blóðstara bræðir
baugum grimmr at Haugi
gjarn með gylltu horni
gekk sjalfr á mik drekka.
 
Þá hefr í ætt
öðlingr drepit
Tryggva niðs
tírarhöfði,
er framráðs
flýja þurfti
ynglings barn
fyr ófriði.
 
Ern lét austr til Vörnu
allvaldr skipum haldit;
Rínfúra vann rýrir
Ribbunga hlut þungan.
Ok óstilta elti
örþingaðr víkinga
— rönd klauf ræsir steinda —
reiðr á land af skeiðum.
 
Sóttu sóknhvattar
sveitir háleitan
geira glymstæri
glyggs ór Finnbygðum.
Alt brá jarðbeltis
austan sigrflaustum
gjálfr af Gautelfi
gætis hásæta.
 
Frægjan réð þik Vilhjálmr vígja,
varrbáls hötuðr, kardináli;
engi valdiz jafngóðr hingat
aldar gramr af páfa valdi.
Kórónu lét kristni stýrir,
kynprýddr jöfurr, yðr of skrýdda;
ramri grund hafið, ríkisvandar
reiðivaldr, með frægðum haldit.
 
Ungr tókt, jöfra þengill
ægr, með vígslu frægri,
(kynniz kapp þitt mönnum)
konungsnafn á þik (jafnan).
Ok, sókngæðir, síðan,
snjallmæltr, hlutuð allrar
— hér lýsik veg vísa —
vald framkomit aldar.
 
Lauss varð eldr fyr ǫldum
allbrátt, er tók nátta,
út gekk hirð með Hǫrða
hildingi vegmildum;
náði Þorgils þjóða
þrekbráðr lofi ráða,
þars eimr á lið ljóma
logreitar brá heitum.
 
Þik sák Þorgils vekja
þingmót Heðins snótar;
járnfaldinn gekk aldar
oddr í ferðar broddi.
 
Nú erum tveir, en trúra
trautt vættir mik sætta,
(elk með ǫnn ok bǫlvi
aldr) í Kolbeins valdi;
vita munuð ér at órum
(eirlaust) saman fleiri
(ruðuz hjaldrborin hildar
hjól) í vetr á jólum.
 
Hlífðu hamri þœfðar
hjaldrborðs viðum forðum,
þjóð bjósk Þróttar klæðum
þings, gráskyrtur hringa;
nú skerr margr í morgin
mótrunnr of sik spjóta,
mjótt verðr mér at hitta
mitt hóf, sǫðulþófa.
 
Risu, þás ǫnd lét Ysja
aldrœn í gný skjalda,
sterk frák stôl í myrkri,
stór tíðendi, ríða;
sýnt var, at seggir mintusk
síns, þás friðr tók dvína,
(opt rekr ǫld til heipta
ofnauð) fǫður dauða.
 
Sýndisk mér, sem myndi
móteflanda spjóta
Ála ekki dælir
élherðendr of verða,
uggik eigi seggja
ofrgang of mik strangan;
hér hefr bilgrǫnduðr brandi
berserkjum stað merkðan.
 
Bana sék okkarn
beggja tveggja,
alt ǫmurligt
útnorðr í haf,
frost ok kulða,
feikn hvers konar;
veitk af slíku
Snæbjǫrn veginn.
 
Ok ept ítrum støkkvi
ók Hǫgna lið vǫgnum
hlunns á Heita fannir
hyrjar flóðs af móði.
 
Þás élreifar ófu
Ægis dœtr ok tœttu
fǫls við frost of alnar
fjallgarðs rokur harðar.
 
Hǫrð er heimsókn orðin;
hafa mun svinn at minnum
ǫld, hvé ýtar guldu
yfirmanns bana sannan,
er ráfáka rôku
reiðendr gota meiði
barðs ór Breiðafirði
braut sjaldfarnar lautir.
 
Upp hafa eigi hepnir
ullstaks boðar vaxit
fimm ok fullir vamma
fleinveðrs á bœ einum;
ólusk ekki dála,
allr fylgir þeim galli,
opt's á gumna giptu
- - - - - - - - - -
 
Eigi mun, sús eigum,
auð-Vôr at mik dauðan
(Fold vill mens í moldu
minn aldr) blôu falda;
ann, en ekki vinna
auðs má brík at slíku
- þat's óskapligt - eplis
ǫlselja mér Heljar.
 
Bôru á vali víka
— vel frák þeim líka
seggjum snarræði —
sverð ok herklæði.
 
Fari* til Fýrisvallar,
folka tungls, hverrs hungrar,
vǫrðr, at virkis garði
vestr kveldriðu hesta.
Þar hefr hreggdrauga hǫggvit
— hóll*aust es þat — sólar
elfar skíðs fyr ulfa
Eirekr í dyn geira.
 
Ok sannliga sunnan
(sôusk vítt búendr ítrir)
(stríð) of stála meiða
(stór) hersǫgur fóru.
Súðlǫngum frá Sveiða
sunnr af dregnum hlunni
vangs á vatn of þrungit
viggmeiðr Dana skeiðum.
 
Hlóð, áðr Hrafni næði
hugreifum, Áleifi,
Gǫndlar þeys, ok Grími
Gunnlaugr með hjǫr þunnum,
hann varð hvatra manna
hugmóðr (drifinn blóði
Ullr réð ýta falli
unnviggs) bani þriggja.
 
Út skalt ganga -
illr þykki mér
gleymr þinn vesa
við griðkonur;
sitr þú á ǫptnum,
es inn komum,
jafnauðigr mér -
út skalt ganga.
 
Brunnu allvalds inni
— eldr, hykk, at sal felldi —
— eimr skaut á her hrími —
halfgǫr við Nið sjalfa.
 
Átti Egða dróttinn
Ôleifr þrimu stála
við ágætan Jóta
ǫðling, þanns klýfr hringa.
Skaut nær skarpt at móti
Skônunga gramr hônum;
Sveins vasa sonr at reyna
slær; þaut ulfr of hrævi.
 
Þars bǫðharðir bǫrðusk
bands jódraugar landa,
lystr gekk herr til hjǫrva
hnits í Storð á Fitjum.
Ok gimsløngvir ganga
gífrs hlémána drífu
nausta blakks it næsta
Norðmanna gram þorði.
 
Sveggja lét fyr Siggju
sólborðs Goti norðan;
gustr skaut Gylfa rastar
Glaumi suðr fyr Aumar.
En slóð-Goti síðan
sæðings fyr skut bæði
— hestr óð lauks fyr Lista —
lagði Kǫrmt ok Agðir.
 
Hundrað lét í heitum
hirðmenn jǫfurs brenna
sóknar Yggr, en seggjum
sviðukveld vas þat, eldi.
Frétts, at fyrðar knôttu
flagðviggs und kló liggja;
ímleitum fekksk áta
óls blakk við hræ Frakka.
 
Náði gørr enn glóðum,
Grikklands, jǫfurr handa,
stólþengill gekk strǫngu
steinblindr aðalmeini.
 
Feldi folks valdi
fyrst ens gollbyrsta
velti valgaltar
Vígfús þanns hétu;
slíta þar síðan
sôrum benskárar
brôð af bǫð-Nirði,
Bjarnar arfnytja.
 
Konungr, heill ok svá snjallir,
sóknǫrr, (við lof gǫrvan
óð hafa menn í munni
mínn) húskarlar þínir.
 
Nú hefk mart
í miði greipat
burar Bors
Búra arfa.
 
Þórr hefr Yggs með ôrum
Ásgarð af þrek varðan.
 
Hafreiðar vas hlœðir
hlunns í skírnar brunni,
Hvíta-Krists sás hæsta
hoddsviptir fekk giptu.
 
Spurðum vér, hvé varðisk
vígmóðr kjalar slóða
glaðstýrǫndum geiri
Gunnarr fyr Kjǫl sunnan;
sókrýrir vann sára
sextán Viðurs mána
hríðar herðimeiða
hauðrmens en tvá dauða.
 
Fúrsendir vann fjǫndum
fjǫrspell í gný hjǫrva
(brôð fekk hrafn fyr Heiða-)
haukstorða (-bœ norðan).
Rôkusk Vinðr, en vákar
vals ginu þar und halsa,
— dauðr lá herr á heiði
hundmargr — fáir undan.
 
Ófúsa drók ýsu;
áttak fang við lǫngu;
vannk of hǫfði hennar
hlǫmm; vas þat fyr skǫmmu.
Þó mank hitt, es hrotta
hafðak gulli vafðan;
dúðum dǫrr í blóði,
drengr; vas þat fyr lengra.
 
Mæl þú við mik,        Magnús konungr!
Ek vas í fylgju        með fǫður þínum.
Þá bark hǫggvinn        haus minn þaðan,
es þeir of dauðan        dǫgling stigu.
Þú elskar        þá arma þjóð
dróttinssvika,        es djǫful hlœgðu.
 
Vítt dró sínar sveitir
saman stórhugaðr Þórir
— heldr vôrut þau hauldum
haglig rôð — með Agli.
Snǫrp frák á, þvís urpu,
endr Skjalgs vinum, lendir
menn við morðvals brynni,
mein, of afl sér steini.
 
Orð frák Agli verða,
unnar dags, á munni,
Sól, við siklings þræla
satt einarðar latta.
Hvern þeira kvað hæra
(hjaldrbliks) an sik miklu
(beið ofmikit eyðir
angr) makligra at hanga.
 
Hilmir réð á heiði
hjaldrskíðs þrimu galdra
óðr við œskimeiða
ey vébrautar heyja,
áðr gnapsólar Gripnis
gnýstœrandi fœri
rausnarsamr til rimmu
ríðviggs lagar skíðum.
 
Hlýði hringberendr,         meðan ek frá Haraldi segi
odda íþróttir         inum afarauðga.
Frá môlum mun ek segja,         þeim es ek mey heyrða
hvíta haddbjarta,         es við hrafn dœmði.
 
Hildr of réð, þvís heldu
Hǫrngráts fyr mér *látri
(því emk lystr at lasta)
†lestundir† (fǫr þessa).
Ok †liðbjúgrar leigrar†
lét æva mik †sævar†;
eigi mun * við ekkju
austmanna fǫr sannask.
 
Hvé skalk gótt at gjǫldum
gunnveggjar brú leggja
…
raddkleif at Þórleifi.
Týframra sék tíva
trygglaust of far þriggja
á hreingǫru hlýri
Hildar fats ok Þjaza.
 
Margir gerðu         milding snaran
hraustir menn         heim at sœkja;
eigi síðr         ǫðling fylgðu
gamlir menn         ok gerðusk kærir.
 
Varð framgengt,
þars Fróði bjó,
feigðarorð,
es at Fjǫlni kom.
Ok sikling
svigðis geira
vágr vindlauss
of viða skyldi.
 
Hǫfðum vér í hǫfði
hǫgg at eggja leiki
með vellbrota vitrum;
vǫruma þá til margir.
 
Eitt hǫfðusk at,
Eilífr þars sat,
hǫfðingjar tveir;
hamalt fylkðu þeir.
Austr-Vinðum ók
í ǫngvan krók;
vasa Læsum léttr
liðsmanna réttr.
 
Vast, Ôleifs sonr, austan
eflðr á vatn it skeflða.
 
Hvasst frák Haugi it næsta
hlífél á gram drífa,
en Bolgara brennir
brœðr sínum vel tœði.
Skilðisk hann, ok hulði
hjalmsetr gamall vetra
tyggi tolf ok þriggja,
trauðr við Ôleif dauðan.
 
Leiða langar dauða
limar illa mik stillis;
bôrut menn inn mæra
Magnús í grǫf fúsir.
 
Upp skalt á kjǫl klífa,
kǫld er sævar drífa;
kostaðu hug þinn herða,
hér skaltu lífit verða;
skafl beygjattu skalli,
þótt skúr á þik falli;
ást hafðir þú meyja;
eitt sinn skal hverr deyja.
 
Hôkun, vitum hvergi
(hafizk hefr runnr af gunni)
fremra jarl und ferli
(folk-Ránar) þér mána.
Þú hefr ǫðlinga Óðni
— etr hrafn af ná getnum —
— vesa mátt af því, vísi,
víðlendr — níu senda.
 
Þoku dregr upp it ýtra;
él festisk it vestra
(mǫkkr mun náms) af nøkkvi
(naðrbings kominn hingat).
 
Opt með œrnri giptu
ǫðlings himins rǫðla
Jóta gramr inn ítri
Englandi rauð branda.
 
Belg hjó fyr mér
Bǫggvir snøggvan,
en fyr Áleifi
ôl ok verju;
svá skal verða,
ef vér lifum,
við bǫl búinn,
Bǫggvir hǫggvinn.
 
Hygg eigi beð byggva,
bjórranns, hjá þér, Nanna,
— ek em af angri miklu
ófrýnn — né svá dýnu.
Ok dauðs vallar dáðar
(drekk eigi,) mér þekkja
(áðr í bragnings blóði
bengjóði nef rjóðum).
 
Þats dullaust,
hvé Danir gerðu
dyggva fǫr
með dǫglingi.
Þar vas jarl
fyrst at upphafi,
ok hverr maðr,
es honum fylgði,
annarr drengr
ǫðrum betri.
 
Knútr verr grund sem gætir
Gríklands himinríki.
 
Knútrs und sólar.
Siðnæmr með lið
fór mjǫk mikit
minn vinr þinig.
Fœrði ór -firði
fimr gramr Lima-
út ólítinn
otrheims flota.
 
Varðak mik, þars myrðir
morðfárs vega þorði,
(hlaut ǫrn af ná neyta
nýjum) kvinna frýju;
barka vægð at vígi,
valnaðrs, í styr þaðra,
mælik hól fyr hœli,
hjaldrs goðs, of þat sjaldan.
 
Sér á seima rýri,
sigðis látrs at átti,
hrauns glaðsendir handa,
Hermóðr fǫður góðan.
 
Sitr við ôr, en etjum,
allvaldr, á sæ kaldan,
— vel rœr dróttar deilir
dýrr — en hundr við stýri.
Skelfir * gnap*mar Gylfa
gœðings skafit rœði;
jalmar hlumr við hilmis
hendr sem skildi vendir.
 
Geisli stendr til grundar
Gunnar jarðar munna;
ofan fellr blóð á báðar
benskeiðr, en gramr reiðisk.
Hristisk hjǫrr í brjósti
hringi grœnna lyngva,
en folkþorinn fylkir
ferr við steik at leika.
 
Sóttum heim at Helga,
hrafn létum ná svelga;
ruðum farrǫðuls eiki
þás fylgðum Þórleiki;
þría létum þar falla
þjóðnýta gǫrvalla
hjalms allkœna þolla;
þó teljum hefnt Bolla.
 
Munat óss vita ôsum
arnsprengjandi lengi
(þat segik golls ens gjalla
Gerðr) þinglogi verða.
 
Geirr í gumna sôrum
gnast; kankat þat lasta.
 
Esa gapríplar góðir,
gægr er þér í augum.
 
Hafa kvôðu mik meiðar
malmþings, es komk hingat,
(mér samir land fyr lýðum
lasta) drykk enn bazta;
Bílds hattar verðr byttu
beiði-Týr at stýra;
heldr's svát krýpk at keldu;
komat vín á grǫn mína.
 
Lagðak orms at armi
arms góða mér tróðu
(goð brá Lofnar lífi
líns) andaða mína
- - - - - - - -
- - - - - - - -
þó's beiðǫndum bíða
bliks þungara miklu.
 
Starf hófsk upp, þás arfa
auðveitir lét dauðan
(hestrennir vas hlunna
hugsnjallr) Klœings falla;
efnð tóksk Hávars hefnðar,
hafstóðs þás vas Móði
(hann hlaut happ at vinna
hvettr) fimtían vetra.
 
Loftungu gaft lengi
látr, þats Fáfnir átti;
þú lézt mér, inn mæri,
merkr fránǫluns vánir.
Verðr emk, varga myrðir
víðlendr, frá þér (síðan
eða heldr of sæ sjaldan)
slíks réttar (skalk vætta).
 
Styrkr var á stýris birki
staddr, sá er Árón kvaddi
hǫrðum heiptar-orðum,
hildar ruðr, enn milda;
en í mót fyr mǫnnum
mjǫk lík afar-ríkum
garpr veitti svǫr snǫrpust
sannfrægr hǫfuðsmanni.
 
Árón gekk, þvít óðiz ekki,
ærit framm í bǫðgerð ramma
(hǫlda klauf hann heldr en skjǫldu
heiptar-fullr) í móti Stullu.
 
Øngr var sólar slǫngvir
sandheims á Íslandi
(hróðr er) af heiðnum lýðum
(hægr) Gunnari frægri;
Njǫrðr nam hjálma hríðar
hlífrunna tvá lífi,
sár gaf stála stýrir
stórum tólf ok fjórum.
 
Sagði hitt, es hugði,
Hliðskjalfar gramr sjǫlfum
hlífar styggr, þars hǫggnir
Háreks liðar vôru.
 
Hér liggr, kjóla keyrir,
Kaldakinn of aldr,
en vit fǫrum heilir
Hjǫlmun-Gautr á braut.
 
Berið hildingi, hǫlða,
harðgeðr Ari, kveðju,
þeims lætr í bǫð bíta
brynsting, ok Erlingi,
at langviðris lengi
lifi þeir ok sé meiri
allri þjóð, í ǫllum
óttlaust friði dróttins.
 
Gangat ek einn út;
fjórir mér fylgja         fimm goðs englar.
Berk bœn fyr mér,         bœn fyr Kristi;
syng ek salma sjau;         séi goð hluta minn.
 
Metin es marka tveggja,
mér þœtti, svartleggja,
góð, ef grunlaus væri,
gezk vildri mér færi,
ok fagrslegin fála
fastleggs virði hála
semði sjá fyr kvæði;
sleppr mǫrgum fullræði.
 
Hjoggu øxar eggjum
ugglaust hvatir glugga
— því vas nennt — á nýju
Norðmenn í kaf borði.
Eyðendr sôu yðrar
arnar hungrs á jǫrnum
vágfýl*ingi vélar;
vígskǫrð ofan bǫrðuð.
 
Hefk í hendi         til hǫfuðs gerva
beinbrot Búa         bǫl Sigvalda
vô víkinga         vǫrn Hôkunar.
Sjá skal verða,         ef vér lifum,
eikikylfa         óþǫrf Dǫnum.
 
Dreif til handa
herr framr grami
hollr hauksnjǫllum
hvaðanæva svá,
sem fyrr í fǫr
frétt hǫfðu rétt
konunga kyn
Kraka margspǫkum.
 
Hykk, at hér megi þekkja
heldr í stuttum feldi
oss, en ek læt þessa
óprýði mér hlýða.
Værir mildr, ef mæra
mik vildir þú skikkju,
— hvat hafim heldr an tǫtra —
hildingr, muni vildri.
 
Vask í hirð með herði
hjǫrþeys í Orkneyjum;
réð folkstara fœðir
fyrr of vetr til styrjar.
Nú berum rǫnd með reyndum
raunsnarliga jarli
ǫrt á úrga vǫrtu
Akrsborg fríamorgin.
 
Hlakkar hagli stokkinn
hræs es kømr at sævi,
móðr krefr morginbráðar
môr valkastar bôru;
svá gól endr, þás unda
eiðs, af fornum meiði
hræva gaukr, es haukar
hildinga mjǫð vildu.
 
Láti mǫg til móður,
mér es kalt á golfi;
hvar myni sveinn in sœmri
an at síns fǫður ǫrnum?;
þarfat járn at eggja,
né jarðar men skerða;
léttið ljótu verki,
lifa vilk enn með mǫnnum.
 
Brands fljúga tveir með tíri
tafns leitandi hrafnar;
oss býðr Oddr enn hvassi
álmskúr ok dyn hjálma;
enn mun ǫrva sennu
Eyjólfr búinn heyja;
en geirhríð at gæða
getk minst at vér letjum.
 
Brátt munu Barða frýja
beiðendr þrimu seiða,
Ullr munt ættar spillir
undlinns taliðr þinnar,
nema lýbrautar látir
láðs valdandi falda
(lýðr nemi ljóð sem kvôðum)
lauðhyrs boða rauðu.
 
Andi es Ingimundar
ekki góðr á bekkjum.
 
Yggr bjalfa mun Ulfi
Endils of boð senda
(mér's við stála stýri
stugglaust) syni Ugga,
at gnýskúta Geitis
goðvarg fyrir argan,
þanns við rǫgn of rignir,
reki hann, en vér annan.
 
Fórk með dóm enn dýra;
drengr hlýddi mér engi;
gôtum háð at hreyti
hlautteins, goða sveini,
en við enga svinnu
aldin rýgr við skaldi
(þá kreppi goð gyðju)
gall of heiðnum stalla.
 
Varða, gims sem gerði
Gerðr bjúglimum herða
— gnýr óx Fjǫlnis fúra —
farlig sæing jarli,
þás hringfôum Hanga
hrynserk Viðurr brynju
— hruðusk riðmarar Róða
rastar — varð at kasta.
 
Háit hefr askr við aska
átján lagar mána
víg bǫðgerðar virða
viðr halfan tøg þriðja;
enn at eggja sennu
almsvells boðar fellu
(þar hykk lógstafa lôgu
lauðhyrs) níu (dauða).
 
Vér hǫfum þar sem Þóri,
þat vas sett við glettu,
auðar unga Þrúði
áðr á vegg of fáða;
nú hefk (rastakarns) ristna
(réðk mart við Syn bjarta)
hauka (skopts) á hepti
Hlín ǫlbœkis mínu.
 
Sékat Hrolfs ór hendi
né Hrollaugi fljúga
dǫrr á dolga mengi;
dugir oss fǫður hefna.
En í kveld, meðan knýjum,
of kerstraumi, rómu,
þegjandi sitr þetta
Þórir jarl á Mœri.
 
Esa stǫllurum stillis
stafnrúm Haralds jafnan
— ónauðigr fekk auðar —
innan þǫrf at hvarfa,
ef, hǫrbrekka, hrøkkva,
hrein, skulum tveir fyr einum
(ungr kenndak mér) undan,
(annat) þingamanni.
 
Hjaldrgegnis telk Hildar
hugreifum Ôleifi
(hann vilk at gjǫf Grímnis)
geðfjarðar lô (kveðja).
 
Tekkak, sunds, þótt sendi
sannreynir boð, tanna
hvarfs við hleypiskarfi,
Hárbarðs véa fjarðar;
esat ráfáka rœkir,
(rǫng eru môl á gangi),
sék við miklu meini,
mínligt, flugu at gína.
 
Nær gengr mér ok mínum,
menþǫll, hjúum ǫllum
(þverr við glaum) enn grœni
garðr, an oss of varði;
verðr (hróðr) skotat harðla
(hér tínik) þar mínum,
munat enn of staf stála
starflaust, fǫður arfi.
 
Heyr Míms vinar mína
— mérs fundr gefinn Þundar —
við góma sker glymja
glaumbergs, Egill, strauma.
 
Skilfingr, helzt, þars skulfu
skeiðr, fyr lǫnd in breiðu
— auð varð suðr of síðir
Sikiley — liði miklu.
 
Ek bar einn
af ellifu
bana orð, -
blás þú meir.
 
Leggi brauzt Leiknar;         lamðir Þrívalda;
steypðir Starkeði;         stétt of Gjalp dauða.
 
Varðat hœgt, þás hurðir
hjǫrklofnar sák rofna
(hôtt sǫng Hǫgna) Geitis,
(hregg) til Vagns at leggja.
Þar gengum vér, þrøngvar
þunníss, í bǫð, Gunnar,
(strǫng vas) danskra drengja
(darra flaug) til knarrar.
 
Oss es leikr, en lauka
liggr heima vinr feimu,
— þryngr at Viðris veðri
vandar — góðr fyr hǫndum.
Hlýs kveðk hœlis bósa
— hann væntir sér annars —
vífs und vǫrmum bœgi
— vér skreytum spjǫr — neyta.
 
Þats vô lítil,         at vér síðim
karla bǫrn         ok kerlinga,
es Rǫgnvaldr síðr         réttilbeini
hróðmǫgr Haralds         á Haðalandi.
 
 
